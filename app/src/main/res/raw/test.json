[
  {
    "author": "黄孝迈",
    "paragraphs": [
      "近清明。",
      "翠禽枝上消魂。",
      "可惜一片清歌，都付与黄昏。",
      "欲共柳花低诉，怕柳花轻薄，不解伤春。",
      "念楚乡旅宿，柔情别绪，谁与温存。",
      "空樽夜泣，青山不语，残月当门。",
      "翠玉楼前，惟是有、一波湘水，摇荡湘云。",
      "天长梦短，问甚时、重见桃根。",
      "这次第，算人间没个并刀，翦断心上愁痕。"
    ],
    "rhythmic": "湘春夜月",
    "tags": [
      "宋词三百首"
    ]
  },
  {
    "author": "陆",
    "paragraphs": [
      "湿云黏雁影。",
      "望征路愁迷，离绪难整。",
      "千金买光景。",
      "但疏钟催晓，乱鸦啼暝。",
      "花暗省。",
      "许多情、相逢梦境。",
      "便行云、都不归来，也合寄将音信。",
      "孤迥。",
      "盟鸾心在，跨鹤程高，後期无准。",
      "情丝待翦。",
      "翻惹得，旧时恨。",
      "怕天教何处，参差双燕，还染残朱剩粉。",
      "对菱花、与说相思，看谁瘦损。"
    ],
    "rhythmic": "瑞鹤仙",
    "tags": [
      "宋词三百首"
    ]
  },
  {
    "author": "吴文英",
    "paragraphs": [
      "羞红颦浅恨，晚风为落，片绣点重茵。",
      "旧堤分燕尾，桂棹轻鸥，宝勒倚残云。",
      "千丝怨碧，渐路入、仙坞迷津。",
      "肠漫回，隔花时见，背面楚腰身。",
      "逡巡。",
      "题门惆怅，堕履牵萦，数幽期难准。",
      "还始觉、留情缘眼，宽带因春。",
      "明朝事与孤烟冷，做满湖、风雨愁人。",
      "山黛暝，尘波澹绿无痕。"
    ],
    "rhythmic": "渡江云三犯・渡江云",
    "tags": [
      "宋词三百首"
    ]
  }
]